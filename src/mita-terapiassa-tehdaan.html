
<div class="cover">
     <h1>Mitä terapiassa tehdään</h1>
     INSERT_IMAGE_HERE=hevoset
</div>
<span class="cover-padding"></span>

<div class="cover-bg"><article>
     <p>Gestalt-terapiaan liitetään usein ns. tuolityöskentely, missä asiakas voi käydä keskustelua esim. ristiriidassa olevien minuuden puoliensa välillä istumalla vuorotellen kahdella eri tuolilla ja eläytymällä kumpaankin näkökantaan. Se on vain eräs mahdollinen tapa saada sisäiset ristiriitansa näkyviksi ja kokea ne turvallisessa kontaktissa. Asiakkaasta riippuen voimme päätyä yhdessä kokeilemaan muita tapoja ja katsoa minne ne meidät vievät. Voimme pitää istuntomme kävellen metsässä tai työskennellä käyttäen kyniä ja paperia sanattomien tuntemusten ilmaisemiseen. Huomion kiinnittäminen tunteiden aikaansaamiin kehollisiin tuntemuksiin on olennainen osa gestaltterapeuttista lähestymistapaa: miltä tuntuu kehossa, kun hävettää tai pelottaa tai innostaa.</p>

     <h2>Minä terapeuttina</h2>

     <p>Terapeuttina olen tasavertaisesti ihminen ihmiselle ja jaan asiakkaani kanssa samoja ihmisyyden ehtoja. Olen enimmäkseen tietoinen omista taipumuksistani ja siksi voin olla peili asiakkaani reagointitavoille. Oman elämänsä sanoittaminen toiselle on tutkitusti tehokas väylä tiedostamiseen. Gestaltissa olennaista on kaikki se mitä opimme vuorovaikutuksessa olemisesta</p>

     <p>Olen työssäni kiinnostunut kentästä, joka muodostuu suhteistamme elämänympäristöömme ja sen vaikutuksesta itseemme. Pohdin masennusta, ahdistusta, häpeää, pelkoja, paniikkia, addiktioita ja ongelmia lähisuhteissa. Yleisemmin kiinnostavat esim. minuus ja identiteetti, kommunikaatio ja sen vääristymät, aggressio ja seksuaalisuus ja eksistentiaaliset kysymykset, kuten suuret muutokset ja luopumiset.</p>

     <h2>Kenelle gestalt-terapiaa?</h2>

     <p>Gestalt-terapia soveltuu kaikkien edellä mainitsemieni syvällisesti elämään vaikuttavien kysymysten käsittelyyn. Se sopii myös esimerkiksi omien voimavarojen ja luovuuden tunnistamiseen ja saamiseen elävään käyttöön.</p>

     <figure>
          <blockquote><p>Sillä hetkellä, kun myönnämme tosiasiassa olevamme vastuussa itsestämme riippumatta siitä, mitä vanhempamme meille tekivät tai miten yhteiskunta on meitä muovannut, avaamme itsellemme mahdollisuuden muutokseen ja kasvuun.</p></blockquote>
          <figcaption class="align-cite-with-blockquote"><cite><a href="INSERT_BASE_URL_HERE/kirja">Uskalla olla elossa s. 46</a></cite></figcaption>
     </figure>
</article></div>
